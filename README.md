# PyNowCast
### Package Python per Algoritmi e Modelli di Nowcasting

Con il termine “nowcasting” facciamo riferimento all’insieme di tecniche finalizzate alla predizione delle condizioni meteorologiche all’istante di tempo attuale o comunque nell’immediato futuro (generalmente entro un massimo 5/10 minuti) circoscritte a una particolare zona di interesse. Questo concetto si affianca spesso a quello più noto di “forecasting”, che riguarda tuttavia previsioni di accuratezza inferiore, ma relative ad una finestra temporale più ampia, arrivando anche a stime di una settimana in avanti. 

Sebbene ad un primo sguardo nowcasting e forecasting possano apparire molto simili tra loro, le finalità di questi strumenti presentano delle sostanziali differenze. Nel caso del nowcasting, infatti, più che fare previsioni su ciò che accadrà a livello meteorologico, il fine è quello di raccogliere precise statistiche relative a uno o più fenomeni di interesse in una zona circoscritta. 

Il nowcasting è quindi un importante strumento statistico può fungere da supporto nelle analisi sul clima finalizzate a descrivere andamento, intensità e variabilità di fenomeni meteorologici, osservati a diversa scala temporale. Tuttavia, automatizzare il processo di nowcasting risulta essere un’operazione piuttosto complessa che, se affrontata tramite metodologia standard, richiede l’acquisto di strumentazione sofisticata e dai costi piuttosto elevati; per questo motivo, il nowcasting è spesso prerogativa delle stazioni meteo più attrezzate. L’idea è quindi quella di ridurre il più possibile il numero e la complessità dei sensori necessari al raccoglimento dei dati di nowcasting per rendere questa pratica maggiormente accessibile.

Il problema del nowcasting può essere efficacemente affrontato affidandosi a tecniche di Computer Vision e Deep Learning, limitando quindi la richiesta di sensori a semplici telecamere RGB. Questo tipo di approccio risulta particolarmente conveniente in termini di semplicità d’uso e di risorse impiegate, ma presenta una serie di problematiche di progettazione e implementazione che non sono facilmente affrontabili dai non esperti del settore. Per questo motivo nasce l’idea di `PyNowCast`, un package Python che permette di gestire algoritmi e modelli di nowcasting basati su DeepLearning in modo semplice e veloce, occupandosi in modo trasparente di tutti gli aspetti più complessi e macchinosi che caratterizzano questo tipo di tecnologia. Tramite PyCast, quindi, il nowcasting tramite Deep Learning sarà alla portata di tutti.
